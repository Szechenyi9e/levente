<html>
    <head>
        <FONt color="white" >
        <center>
        <img src="551577.jpg" width="900" height="400">
        <br>
        <br>
        <font size="7">CSENDES TENGER RÓNASÁGÁN...</font>
        <br>
        <br>
        <title>Tájvers Petőfi</title>
    </head>
    <body style="background-color:rgba(146, 107, 0, 0.945) ;">
       <FOnt size="5">
        Csendes tenger rónaságán <br>
Szeliden reng csónakom, <br>
Mint tavasszal esti szellő <br>
Kebelén a rózsafa. <br>
Nem vagyok rá érdemetlen, <br>
Jó lélekkel mondhatom. <br>
A folyó, melyen jövék <br>
Ide, ahol most vagyok, <br>
Hosszu és vészes folyó volt: <br>
Villám futkosott fölöttem, <br>
Jobbra-balra éles sziklák <br>
Fenyegettek és alattam <br>
Örvényeknek torka nyílt... <br>
Evezőm minden csapása, <br>
Szívem minden dobbanása <br>
Az utolsó lehetett vón. <br>
Én eveztem, csak eveztem, <br>
S ami legfő: akkor is még <br>
Amidőn vezértüzem, <br>
A remény is kialudt, <br>
Még akkor sem csüggedék. <br>
Csüggedetlené a díj! – <br>
Díjam oly szép, olyan édes: <br>
Ringatózni véghetetlen, <br>
Nyúgodalmas tengeren, <br>
Boldogságos házasélet <br>
Nyúgodalmas tengerén. <br>
Félretettem evezőmet, <br>
Mért is volna az kezemben? <br>
Hisz mindegy, akárhová visz <br>
Vitorlámnak játszótársa, <br>
A kis gyermek-fuvalom; <br>
Mindegy az, mert mindenütt az <br>
Ég vesz engemet körűl, a <br>
Fellegetlen, tiszta ég... <br>
Úgy ereszkedik le ez <br>
A sík tengernek szinére, <br>
Engem úgy kerít be, mint egy <br>
Kék virágokból füzött <br>
Óriási koszorú. <br>
Mendegélek, mendegélek, <br>
Ringatózom, ringatózom. <br>
Gondtalan nyujtózkodom; <br>
Fejem édesen pihen <br>
Hitvesemnek lágy ölében; <br>
Szemeim szemeibe néznek, <br>
E szemekbe, mik sötétek, <br>
S mégis ragyogóbbak, mint a <br>
Mennyország arany lakói; <br>
És kezemben a lant, rajta <br>
Abrándos dalt pengetek, <br>
Nem szabályos, nem kigondolt <br>
Mesterkélt dalt... ujjaimra <br>
Bízom, hogy mit verjenek, <br>
S futnak ezek a húrok közt <br>
Föl s le öntudatlanúl, <br>
Mintha kedvesem hajával <br>
Játszanának. És a dal <br>
Mégis szép, mert hallatára <br>
A mennyből leszállnak a <br>
Csillagok, hogy közelebb <br>
Légyenek, s a hold kilép <br>
A tengerbül és figyelmez. – <br>
Igy lantolva, énekelve <br>
Vándorlok kis sajkámon, mint <br>
A delfínen Árion... <br>
Néha száll csak árbocomra <br>
Egy-egy síró vészmadár: <br>
Egy-egy fájó aggalom <br>
Jövendőd miatt, hazám; <br>
De minél beljebb jutok <br>
A tenger végetlenébe, <br>
Annál ritkábban jön ilyen <br>
Vészt jövendölő madár. <br>
       </center>

<right>(Pest, 1847. december.) </right>
</FOnt>

</FONt>
<br>

<a href="http://magyar-irodalom.elte.hu/sulinet/igyjo/setup/portrek/petofi/csendest.htm">A vers hivatalos oldala megtekintéséhez kattintson a linkre!

</a>
    </body>
</html>